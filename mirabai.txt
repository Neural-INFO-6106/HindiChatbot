मीराबाई के बालमन में कृष्ण की ऐसी छवि बसी थी कि किशोरावस्था से लेकर मृत्यु तक उन्होंने कृष्ण को ही अपना सब कुछ माना। जोधपुर के राठौड़ रतनसिंह जी की इकलौती पुत्री मीराबाई का जन्म सोलहवीं शताब्दी में हुआ था। बचपन से ही वह कृष्ण-भक्ति में रम गई थीं।

मीराबाई के बचपन में हुई एक घटना की वजह से उनका कृष्ण-प्रेम अपनी चरम अवस्था तक पहुंचा। एक दिन उनके पड़ोस में किसी बड़े आदमी के यहां बारात आई। सभी औरतें छत पर खड़ी होकर बारात देख रही थीं। मीरा भी बारात देखने लगीं। बारात को देख मीरा ने अपनी माता से पूछा कि मेरा दूल्हा कौन है? इस पर उनकी माता ने कृष्ण की मूर्ति की ओर इशारा कर के कह दिया कि यही तुम्हारे दूल्हा हैं। बस यह बात मीरा के बालमन में एक गांठ की तरह बंध गई।

बाद में मीराबाई की शादी महाराणा सांगा के पुत्र भोजराज, जो आगे चलकर महाराणा कुंभा कहलाए, से कर दी गई।
इस शादी के लिए पहले तो मीराबाई ने मना कर दिया, लेकिन जोर देने पर वह फूट-फूट कर रोने लगीं। शादी के बाद विदाई के समय वे कृष्ण की वही मूर्ति अपने साथ ले गईं, जिसे उनकी माता ने उनका दूल्हा बताया था।
ससुराल में अपने घरेलू कामकाज निबटाने के बाद मीरा रोज कृष्ण के मंदिर चली जातीं और कृष्ण की पूजा करतीं, उनकी मूर्ति के सामने गातीं और नृत्य करतीं। उनके ससुराल वाले तुलजा भवानी यानी दुर्गा को कुल-देवी मानते थे। जब मीरा ने कुल-देवी की पूजा करने से इनकार कर दिया तो परिवार वालों ने उनकी श्रद्धा-भक्ति को मंजूरी नहीं दी। मीराबाई की ननद उदाबाई ने उन्हें बदनाम करने के लिए उनके खिलाफ एक साजिश रची। उसने राणा से कहा कि मीरा का किसी के साथ गुप्त प्रेम है और उसने मीरा को मंदिर में अपने प्रेमी से बात करते देखा है।

राणा कुंभा अपनी बहन के साथ आधी रात को मंदिर गया। वह मंदिर का दरवाजा तोड़ कर अंदर पहुंचा और देखा कि मीरा अकेले ही कृष्ण की मूर्ति के सामने परम आनंद की अवस्था में बैठी मूर्ति से बातें कर रही थीं और मस्ती में गा रही थीं। राणा मीरा पर चिल्लाया - ’मीरा, तुम जिस प्रेमी से अभी बातें कर रही हो, उसे मेरे सामने लाओ।’ मीरा ने जवाब दिया – ‘वह सामने बैठा है - मेरा स्वामी - नैनचोर, जिसने मेरा दिल चुराया है, और वह समाधि में चली गईं। इस घटना से राणा कुंभा का दिल टूट गया, लेकिन फिर भी उसने एक अच्छे पति की भूमिका निभाई और मरते दम तक मीरा का साथ दिया।

हालांकि मीरा को राजगद्दी की कोई चाह नहीं थी, फिर भी राणा के संबंधी मीरा को कई तरीकों से सताने लगे। कृष्ण के प्रति मीरा का प्रेम शुरुआत में बेहद निजी था, लेकिन बाद में कभी-कभी मीरा के मन में प्रेमानंद इतना उमड़ पड़ता था कि वह आम लोगों के सामने और धार्मिक उत्सवों में नाचने-गाने लगती थीं। वे रात में चुपचाप चित्तौड़ के किले से निकल जाती थीं और नगर में चल रहे सत्संग में हिस्सा लेती थीं। मीरा का देवर विक्रमादित्य, जो चित्तौड़गढ़ का नया राजा बना, बहुत कठोर था। मीरा की भक्ति, उनका आम लोगों के साथ घुलना-मिलना और नारी-मर्यादा के प्रति उनकी लापरवाही का उसने कड़ा विरोध किया। उसने मीरा को मारने की कई बार कोशिश की।
यहां तक कि एक बार उसने मीरा के पास फूलों की टोकरी में एक जहरीला सांप रखकर भेजा और मीरा को संदेश भिजवाया कि टोकरी में फूलों के हार हैं। ध्यान से उठने के बाद जब मीरा ने टोकरी खोली तो उसमें से फूलों के हार के साथ कृष्ण की एक सुंदर मूर्ति निकली। राणा का तैयार किया हुआ कांटो का बिस्तर भी मीरा के लिए फूलों का सेज बन गया जब मीरा उस पर सोने चलीं।
जब यातनाएं बरदाश्त से बाहर हो गईं, तो उन्होंने चित्तौड़ छोड़ दिया। वे पहले मेड़ता गईं, लेकिन जब उन्हें वहां भी संतोश नहीं मिला तो कुछ समय के बाद उन्होने कृश्ण-भक्ति के केंद्र वृंदावन का रुख कर लिया। मीरा मानती थीं कि वह गोपी ललिता ही हैं, जिन्होने फिर से जन्म लिया है। ललिता कृष्ण के प्रेम में दीवानी थीं। खैर, मीरा ने अपनी तीर्थयात्रा जारी रखी, वे एक गांव से दूसरे गांव नाचती-गाती पूरे उत्तर भारत में घूमती रहीं। माना जाता है कि उन्होंने अपने जीवन के अंतिम कुछ साल गुजरात के द्वारका में गुजारे। ऐसा कहा जाता है कि दर्शकों की पूरी भीड़ के सामने मीरा द्वारकाधीश की मूर्ति में समा गईं।
“इंसान आमतौर पर शरीर, मन और बहुत सारी भावनाओं से बना है। यही वजह है कि ज्यादातर लोग अपने शरीर, मन और भावनाओं को समर्पित किए बिना किसी चीज के प्रति खुद को समर्पित नहीं कर सकते। विवाह का मतलब यही है कि आप एक इंसान के लिए अपनी हर चीज समर्पित कर दें, अपना शरीर, अपना मन और अपनी भावनाएं। आज भी कई इसाई संप्रदायों में नन बनने की दीक्षा पाने के लिए, लड़कियां पहले जीसस के साथ विवाह करती हैं। कुछ लोगों के लिए यह समर्पण, शरीर, मन और भावनाओं के परे, एक ऐसे धरातल पर पहुंच गया, जो बिलकुल अलग था, जहां यह उनके लिए परम सत्य बन गया था। ऐसे लोगों में से एक मीराबाई थीं, जो कृष्ण को अपना पति मानती थीं।

कृष्ण को लेकर मीरा इतनी दीवानी थीं कि महज आठ साल की उम्र में मन ही मन उन्होंने कृष्ण से विवाह कर लिया। उनके भावों की तीव्रता इतनी गहन थी कि कृष्ण उनके लिए सच्चाई बन गए। यह मीरा के लिए कोई मतिभ्रम नहीं था, यह एक सच्चाई थी कि कृष्ण उनके साथ उठते-बैठते थे, घूमते थे। ऐसे में मीरा के पति को उनके साथ दिक्कत होने लगी, क्योंकि वह हमेशा अपने दिव्य प्रेमी के साथ रहतीं। यहां तक कि मीरा ने अपने दिव्य प्रेमी के साथ संभोग भी किया। उनके पति ने हर संभव कोशिश की, यह सब समझने की, क्योंकि वह मीरा को वाकई प्यार करता था। लेकिन वह नहीं जान सका कि आखिर मीरा के साथ हो क्या रहा है। दरअसल, मीरा जिस स्थिति से गुजर रही थीं और उनके साथ जो भी हो रहा था, वह बहुत वास्तविक लगता था, लेकिन उनके पति को कुछ भी नजर नहीं आता था। वह इतना निराश हो गया कि एक दिन उसने खुद को नीले रंग से पोत लिया, कृष्ण की तरह के पोशाक पहन कर मीरा के पास आया। दुर्भाग्य से उसने गलत तरह के रंग का इस्तेमाल कर लिया, जिसकी वजह से उसे एलर्जी हो गई और शरीर पर चकत्ते निकल आए।

मीरा के इर्द गिर्द के लोग शुरुआत में बड़े चकराए कि आखिर मीरा का क्या करें। बाद में जब कृष्ण के प्रति मीरा का प्रेम अपनी चरम ऊंचाइयों तक पहुंच गया तब लोगों को यह समझ आया कि वे कोई असाधारण औरत हैं। लोग उनका आदर करने लगे। यह देख कर कि वे ऐसी चीजें कर सकती हैं, जो कोई और नहीं कर सकता, उनके आस-पास भीड़ इकट्ठी होने लगी।
पति के मरने के बाद मीरा पर व्यभिचार का आरोप लगाया गया। उन दिनों व्यभिचार के लिए मत्यु दंड दिया जाता था। इसलिए शाही दरबार में उन्हें जहर पीने को दिया गया। उन्होंने कृष्ण को याद किया और जहर पीकर वहां से चल दीं। लोग उनके मरने का इंतजार कर रहे थे, लेकिन वह स्वस्थ्य और प्रसन्न बनी रहीं। इस तरह की कई घटनाएं हुईं। दरअसल भक्ति ऐसी चीज है, जो व्यक्ति को खुद से भी खाली कर देती है।
जब मैं भक्ति कहता हूं तो मैं किसी मत या धारणा में विश्वास की बात नहीं कर रहा हूं। मेरा मतलब पूरे भरोसे और आस्था के साथ आगे बढ़ने से है। तो सवाल उठता है, कि मैं भरोसा कैसे करूं? आप इस धरती पर आराम से बैठे हैं, यह भी भरोसा ही है। यह गोल धरती बड़ी तेजी से अपनी धुरी पर और सूरज के चारों ओर घूम रही है। मान लीजिए अचानक यह धरती माता उल्टी दिशा में घूमने का फैसला कर लें, तो हो सकता है कि आप जहां बैठे हैं, वहां से छिटक कर कहीं और चले जाएं। आप नहीं जानते आप कहां पहुंचेंगे।

तो आप आराम से बैठें, मुस्कराएं, दूसरों से बातें करें, इन सबके लिए आपको बहुत ज्यादा भरोसे की जरूरत है। लेकिन यह सब आप अनजाने में और बिना प्रेम-भाव के कर रहे हैं। इस भरोसे को पूरी जागरुकता और प्रेम के साथ करना सीखिए। यही भक्ति है। यह सृष्टि जैसी है, उस पर वैसे ही भरोसा करते हुए अगर आपने जागरुकता और प्रेम के साथ यहां बैठना सीख लिया, तो यही भक्ति है। भक्ति कोई मत या मान्यता नहीं है। भक्ति इस अस्तित्व में होने का सबसे खूबसूरत तरीका है।”
जीव गोसांई वृंदावन में वैष्णव-संप्रदाय के मुखिया थे। मीरा जीव गोसांई के दर्शन करना चाहती थीं, लेकिन उन्होंने मीरा से मिलने से मना कर दिया। उन्होंने मीरा को संदेशा भिजवाया कि वह किसी औरत को अपने सामने आने की इजाजत नहीं देंगे। मीराबाई ने इसके जवाब में अपना संदेश भिजवाया कि ‘वृंदावन में हर कोई औरत है। अगर यहां कोई पुरुष है तो केवल गिरिधर गोपाल। आज मुझे पता चला कि वृंदावन में कृष्ण के अलावा कोई और पुरुष भी है।’  इस जबाब से जीव गोसाईं बहुत शर्मिंदा हुए। वह फौरन मीरा से मिलने गए और उन्हें भरपूर सम्मान दिया।

मीरा ने गुरु के बारे में कहा है कि बिना गुरु धारण किए भक्ति नहीं होती। भक्तिपूर्ण इंसान ही प्रभु प्राप्ति का भेद बता सकता है। वही सच्चा गुरु है। स्वयं मीरा के पद से पता चलता है कि उनके गुरु रैदास थे।
मीरा ने अनेक पदों व गीतों की रचना की। उनके पदों में उच्च आध्यात्मिक अनुभव हैं। उनमें दिए गए संदेश और अन्य संतों की शिक्षाओं में समानता नजर आती है। उनके पद उनकी आध्यात्मिक उंचाई के अनुभवों का आईना है। मीरा ने अन्य संतों की तरह कई भाषाओं का प्रयोग किया है, जैसे - हिंदी, गुजराती, ब्रज, अवधी, भोजपुरी, अरबी, फारसी, मारवाड़ी, संस्कृत, मैथिली और पंजाबी।

मीरा के पदों में भावनाओं की मार्मिक अभिव्यक्ति के साथ-साथ प्रेम की ओजस्वी प्रवाह-धारा और प्रीतम से वियोग की पीड़ा का मर्मभेदी वर्णन मिलता है। प्रेम की साक्षात् मूर्ति मीरा के बराबर शायद ही कोई कवि हो।
मेरे तो गिरिधर गोपाल दूसरो न कोई।

जाके सिर मोर मुकुट मेरो पति सोई।

छांड़ि दई कुल की कानि कहा करै कोई।

संतन ढिग बैठि बैठि लोक लाज खोई।

अंसुवन जल सींचि सींचि प्रेम बेलि बोई।

दधि मथि घृत काढ़ि लियौ डारि दई छोई।

भगत देखि राजी भई, जगत देखि रोई।

दासी मीरा लाल गिरिधर तारो अब मोई।


पायो जी मैंने नाम रतन धन पायो।

बस्तु अमोलक दी म्हारे सतगुरु, किरपा कर अपनायो।

जनम जनम की पूंजी पाई, जग में सभी खोवायो।

खरचै नहिं कोई चोर न लेवै, दिन-दिन बढ़त सवायो।

सत की नाव खेवहिया सतगुरु, भवसागर तर आयो।

मीरा के प्रभु गिरधर नागर, हरख-हरख जस पायो।।
जब आदियोगी ने अपना ज्ञान अपने पहले सात शिष्यों के साथ साझा किया तब उन्होंने, वे 112 तरीके खोजे और शिष्यों को समझाये, जिनसे कोई मनुष्य अपने अंतिम स्वभाव तक पहुँच सके यानी आत्मज्ञान पा सके। जब उन्हें लगा कि वे शिष्य, सप्तर्षि इन 112 तरीकों को समझने में समय लेंगे तो उन्होंने उन विधियों को 16 - 16 तरीकों के 7 भागों में बांट दिया और फिर उनमें से हरेक को आत्मज्ञान पाने के 16 अलग अलग तरीके ही सिखाये। कथा कहती है कि सप्तर्षियों को ये 16 तरीके सीखने में भी 84 साल लगे। इन 84 सालों में वे सब वहीं, आदियोगी के साथ ही रहे थे, जो उनके सिर्फ गुरु ही नहीं थे बल्कि सब कुछ हो गये थे।
अलग अलग तरीके सीखने के बाद जब वे इस ज्ञान से प्रकाशित हो रहे थे तब आदियोगी ने उनसे कहा-अब जाने का समय आ गया है"! इस बात से वे सब ऋषि बहुत ज्यादा भावुक हो गये क्योंकि आदियोगी के बिना वे अपने जीवन की कल्पना भी नहीं कर सकते थे। पर आदियोगी ने उनसे कहा अब जाने का समय है। तुम लोगों को जाकर अब ये बाकी संसार के साथ साझा करना होगा"।

जब वे लोग निकल ही रहे थे, तभी आदियोगी ने पूछा, "पर, मेरी गुरु दक्षिणा का क्या"? गुरु को दक्षिणा की ज़रूरत नहीं होती पर वे ये चाहते हैं कि जाने के समय शिष्य समर्पण के भाव के साथ जाये क्योंकि मनुष्य जब समर्पण के भाव में होता है तो वो अपनी सबसे अच्छी अवस्था में होता है। तो, आदियोगी ने उनसे गुरु दक्षिणा माँगी और ये लोग उलझन में पड़ गये
उनके पास था ही क्या जो वे गुरु को अर्पण करते? कुछ देर तक ऐसी उलझन में रहने के बाद अगस्त्य ने गुरु का इशारा समझते हुए कहा, "मेरे जीवन में सबसे कीमती चीजें जीवन के ये 16 आयाम हैं, मेरे जीवन से भी ज्यादा कीमती, जो मैंने अपने गुरु से पाये हैं, मैं वो ही आपको समर्पित करता हूँ"। इतने सारे सालों की कठोर साधना से उन्होंने जो कुछ पाया था वो आदियोगी को वापस कर दिया। इस इशारे को समझ कर बाकी के शिष्यों ने भी ऐसा ही किया।

उन्होंने दिन रात एक कर के, 84 साल तक साधना कर के जो कुछ पाया था वो बस एक ही पल में, गुरु दक्षिणा के रूप में गुरु के चरणों में रख दिया। आदियोगी ने शांत भाव से कहा, "अब जाने का समय है"! वे खाली हाथ चल पड़े, उनके पास कुछ नहीं था और यही आदियोगी की शिक्षा का सबसे महान पहलू था। चूंकि वे खाली हो कर गये तो गुरु की तरह हो गये। शिव का अर्थ है, "वो जो नहीं है"! वे ऐसे हो गये जो हैं ही नहीं। वे इस तरह के हो गये तो उन सातों के माध्यम से सभी 112 तरीके अभिव्यक्त (प्रकट) हो गये। वे चीजें जो ये सप्तर्षि कभी समझ, सीख ही नहीं पाये थे, जिनके लिये उनके पास बुद्धिमानी भी नहीं थी, वो सब उनका ही भाग हो गया क्योंकि उन्होंने जो कुछ इकट्ठा किया था, वो सब गुरु के चरणों में समर्पित कर दिया था, वो भी, जो उनके जीवन का सबसे कीमती पहलू था और बस खाली हो कर निकल पड़े थे। 
#2. अगस्त्य मुनि ने कार्तिकेय के गुस्से को ठंडा किया
कार्तिकेय शिव के पुत्र थे। एक बार वे बहुत नाराज़ हो गये और अपने पिता से दूर जाना चाहते थे। वे दक्षिण की ओर चले गये और योद्धा बन गये। कई तरह से वे एक अनोखे योद्धा थे और जीतते ही चले गये पर वे राज करने के लिये नहीं जीतते थे। उन्हें जो भी अन्यायी लगता था, उसे वे नष्ट कर देते क्योंकि उन्हें लगता था कि उनके माता - पिता ने उनके साथ अन्याय किया था तो वे हर जगह न्याय स्थापित करना चाहते थे। जब आप गुस्से में होते हैं तो सब कुछ अन्याय जैसा ही लगता है। उन्हें लगता था कि दुनिया में इतना ज्यादा अन्याय हो रहा है, तो उन्होंने बहुत से युद्ध लड़े और बहुत सारे लोगों को मारा। तब अगस्त्य मुनि ने कार्तिकेय के गुस्से को बदला और उसे एक ऐसा साधन बनाया जिसके द्वारा उन्हें आत्मज्ञान मिल सके। फिर, कार्तिकेय को सुब्रमण्या में शांति मिली जहाँ उन्होंने आखिरी बार अपनी तलवार धो कर साफ की। कुछ दिनों के लिये वे वहाँ रुके और फिर कुमार पर्वत पर गये। वहीं खड़े होने की मुद्रा में उन्होंने महासमाधि ली। इस तरह अगस्त्य ने कार्तिकेय के गुस्से को आत्मज्ञान में बदलने का महान काम किया।
#3. अगस्त्य मुनि ने विंध्याचल पर्वत को झुकाया
दक्षिण की ओर जाते समय अगस्त्य की भेंट विंध्याचल से हुई। भारत के मध्य भाग में विंध्याचल नाम की पर्वत श्रेणी है जो हिमालय से भी बहुत पुरानी है। पर्वतों में हिमालय को पर्वतों का राजा चुना गया था। तो जब अगस्त्य दक्षिण की ओर जा रहे थे तब विंध्याचल बहुत ग़ुस्से में थे और उन्होंने अगस्त्य को रोक कर पूछा, "आप हिमालय को राजा कैसे बना सकते हैं, मेरी तुलना में वो बस बच्चा है! अगस्त्य जानते थे कि जब कोई गुस्से में होता है, तो वो बहुत खराब काम कर सकता है। अब अगर कोई पर्वत ही नाराज हो तो वो क्या कर दे, कुछ कहा नहीं जा सकता। अगस्त्य वहाँ बैठ गये, तो विंध्याचल ने बहुत भक्ति भाव से झुक कर उनको प्रणाम किया। तब अगस्त्य बोले, "आप बस यहीं रहिये। मैं अभी दक्षिण की ओर जा रहा हूँ। जब लौटूँगा तब आपके सवाल पर हम चर्चा करेंगे"। तो विंध्याचल अगस्त्य मुनि के वापस आने की राह देखते हुए, वहीं, उसी झुकी हुई मुद्रा में, वैसे ही रह गये। पर, अगस्त्य कभी वापस आये ही नहीं। जब उन्हें वापस, उत्तर की ओर जाना था तो वे दूसरे रास्ते से, जगन्नाथ पुरी होते हुए गये जिससे विंध्याचल की तरफ से जाना टाला जा सके और विंध्याचल ऐसा ही झुका हुआ रहे। विंध्याचल छोटा है, क्योंकि वो झुक गया था। हिमालय ज्यादा ऊँचा है, क्योंकि वो खड़ा है और अभी भी बढ़ रहा है।
कर्नाटका के बी आर हिल्स या बेल्लीगिरी रंगनाबेट्टा में एक जगह है जहाँ सम्पिगे का पेड़ है, जिसे हम चंपा के नाम से जानते हैं। ये बहुत ही सुगंधित, खुशबूदार फूल है। कहा जाता है कि इस पेड़ को 6000 साल पहले अगस्त्य मुनि ने यहाँ लगाया था। निश्चित रूप से ये बहुत ही ज्यादा पुराना है। इस पेड़ की डालियों की आपस में गाँठें पड़ गयी हैं और दूसरे पेड़ों की तुलना में ये बहुत ज्यादा पुराना लगता है। इस पेड़ को यहाँ डोडा सम्पिगे कहा जाता है, जिसका मतलब है बड़ा सम्पिगे।

#5. अगस्त्य मुनि ने कावेरी में भव्य नट्टत्रीश्वर मंदिर बनाया
नट्टत्रीश्वर मंदिर नाम का एक अद्भुत मंदिर कावेरी नदी के प्रवाह के ठीक बीच में आये हुए एक द्वीप में है। नदी जहाँ से शुरू होती है, उस तल कावेरी से लेकर समुद्र में मिलने के मार्ग के बीचोबीच मौजूद इस द्वीप को कावेरी की नाभी के रूप में देखा जाता है। ये भी कहा जाता है कि इस मंदिर के लिंग को अगस्त्य मुनि ने 6000 साल से भी पहले यहाँ प्राण-प्रतिष्ठित किया था। ये लिंग बालू और उस समय में मिलने वाले कुछ खास पारंपरिक पदार्थों के मिश्रण से बनाया गया है।

भौतिक रूप से ये लिंग अभी भी वैसा ही है और ऊर्जा की दृष्टि से विस्फोटक है। हालांकि ये 6000 साल से भी ज्यादा पुराना है, पर ऐसा महसूस होता है जैसे इसे कल ही प्राण-प्रतिष्ठित किया गया हो। सामान्य रूप से ये माना जाता है कि अगस्त्य मुनि ने अपना सूक्ष्म शरीर और अपनी उर्जायें इसी स्थान पर छोड़े थे। ये कहा जाता है कि उन्होंने अपना मानसिक शरीर या मनोमय कोष मदुरै के पास चतुरगिरी पर्वत पर छोड़ा और फिर वे, कार्तिकेय की मदद से, अपने भौतिक शरीर को कैलाश पर ले गये, जहाँ शिव थे। वहाँ पहुँच कर उन्होंने अपना भौतिक शरीर छोड़ा। ये सब, निश्चित ही, बहुत भव्य ढंग का काम था।

अगस्त्य कावेरी को कई तरह से एक जीवित शरीर की तरह मानते थे, और उन्होंने उसका नाभी केंद्र नट्टत्रीश्वर में इस तरह स्थापित किया कि ऊपर और नीचे, दोनों तरफ, ऊर्जा का प्रवाह सही ढंग से हो। हमारी भारत भूमि की संस्कृति का ये महत्वपूर्ण पहलू है कि टिके रहना और संपन्नता पाना ये जीवन के उद्देश्य नहीं हैं, ये तो बस परिणाम हैं। जीवन का उद्देश्य हमेशा ही मनुष्य का खिलना, पूर्णता को पाना रहा है। बहुत से महान जीवों ने अपनी ऊर्जाओं का इस तरह, खास ढंग से, निवेश किया जिससे मनुष्य का विकास हो, और उसे व्यक्तिगत स्तर पर पूर्णता पाने में सहायता मिले। उन्होंने जरूरी ऊर्जा प्रणालियाँ बनायीं और हर चीज़ को उसके लिये एक संभावना बनाया, नदियों को भी।

#6. अगस्त्य मुनि ने एक गुप्त मंदिर को प्राण-प्रतिष्ठित किया
काशी सभी पवित्र शहरों में सबसे ज्यादा पवित्र है और ज्ञान पाने का सबसे पुराना स्थान है। ये वो जगह है जहाँ किसी समय पर सैंकड़ों आत्मज्ञानी रहते थे। आप किसी भी गली में जायें, कोई न कोई आत्मज्ञानी मिल ही जाता था। लेकिन एक और काशी है(उत्तर में, हिमालय की श्रृंखलाओं में) जिसे गुप्तकाशी कहते हैं। वो लोगों के लिये अज्ञात थी। किसी को उसके बारे में पता न था। हमारे लिये गुप्तकाशी का खास महत्व इसलिये है क्योंकि लगभग 75 साल पहले, ध्यानलिंग स्थापना की तैयारी का काम वहीं शुरू हुआ था। वहाँ का मंदिर बहुत विचित्र है पर अपने आप में बहुत सुंदर है!

गुप्तकाशी वो जगह है जहाँ अगस्त्य मुनि रहे थे और काफी घूमे थे। या तो अगस्त्य ने ही, या फिर, उनके जैसे और किसी ने इस मंदिर के लिंग को प्राणप्रतिष्ठित किया था। ये लिंग जिस तरह से बना हुआ है वो अगस्त्य के काम करने के तरीकों से बहुत मिलता जुलता है, जो कि शुद्ध क्रिया है। कोई मंत्र नहीं, कोई तंत्र नहीं, दूसरी कोई चीज़ें भी नहीं! शत प्रतिशत ऊर्जा काम। मैं भी उसी तरह का हूँ। मैं सिर्फ यही चीज़ जानता हूँ और बस ऊर्जा के आधार पर जीवन को एक आयाम से दूसरे आयाम में बदल सकता हूँ।